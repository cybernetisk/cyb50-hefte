\chapter{Whisky-seminar}

\author{Skrevet av Torgeir Lebesbye}

Et whisky-seminar er en whisky-smaking ikke ulikt en vin- eller ølsmaking. CYB har arrangert et seminar hvert eneste semester siden oppstart våren 2009, og det har dermed blitt den eldste tradisjonen man fortsatt gjennomfører foruten generalforsamling. Samtlige seminarer har blitt holdt av skotten Chris Maile.

Normalt smakes det på fem whiskyer som serveres i glass konstruert for å smake og lukte på whiskyer, såkalte \textit{nosing glass}, med omkring 1.9 cl whisky. Temaet for et seminar kan være whiskyer fra samme destilleri med ulik lagringstid (en \textit{vertikal smaking}), whiskyer lagret på samme fattype fra ulike destillerier, eller hvordan whiskyer kan benyttes som en dessertvin med ost eller sjokolade.

De første whisky-seminarene ble arrangert av mangeårige styremedlem Martin Lilleeng Sætra. Til å begynne med ble de holdt i VIP-kantina i det daværende Informatikkbygget (senere omdøpt til Kristen Nygaards hus). Etter åpningen av Ole-Johan Dahls hus i 2011 har de vært avholdt i Escape.

Seminaret i mars 2010 tok for seg fattypens innvirkning på maltwhisky fra Glenmorangie, et destilleri nord på det skotske fastlandet kategorisert som et Highland-destilleri. Det var en klar inspirasjonskilde til da man som fersk kjellerpubforening valgte \textit{Glenmorangie The Original} til sin representasjonsdrikke.

Chris ble utnevnt til æresmedlem av CYBs generalforsamling høsten 2013, en utmerkelse han passende nok fikk overrukket på whisky-seminaret våren 2014.